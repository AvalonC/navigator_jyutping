---
title: 粵語語氣詞
icon: comment-dots
category:
- 説文解字
---

粵語有非常豐富的句末語氣詞，如果與正常表達混淆，會造成很大交流障礙。

本文列舉出所有常見的粵語句末語氣詞和它們的推薦寫法，讓大家可以寫規範粵文。

::: tip 方案選字原則
本用字方案對於句末語氣詞從分不從合，即儘量使用一個漢字對應一個語素。對於音節相同的字，一般將第1、3、4聲定爲獨立的語素，對於第2、5、6聲視爲變調，因而推薦使用標點符號來表示，而不再另外指定漢字。

例如推薦使用「㗎？」來代表gaa2，而不是使用「𠿪」。

對於大部分aa開音節語氣詞，本方案推薦不區分aa同a，例如laa3同la3視作同一語素。
:::

## 句末語氣詞推薦用字表

::: tip 説明
- 「了」字僅讀作 **liu5**，不推薦作爲句末語氣詞使用。
- 粵語中沒有「吧」呢個語氣詞，「吧」僅存在於官話書面語和普通話/國語中。
- 「嗱」**naa4** 作爲句首感嘆詞，也加入表內，以表示與句末語氣詞「喇」**laa4** 區分。
:::

|推薦用字|拼音|例句|備註|
|--------|--------------|--------------------------------------|---------------------|
|吖|aa1|唔該畀兩個橙我～。||
|啊|aa3|你去唔去睇戲～？做完功課先好出街～。||
|呀|aa4|噉唔通乜都唔使做～。|aa5用「呀？」表示，亦可用「咓」。|
|𡅅|aak3|唔係～。||
|噃|bo3|你唔好唔記得～。||
|𠺢/咖|gaa1/ga1|噉先啱～嘛。|「咖」作爲後備用字，首選唔推薦使用|
|𠿪|gaa2|前提係做得出先得～。||
|㗎|gaa3/ga3|唔係噉樣～。|問句中嘅gaa2用後加問號表示，例如「冇理由㗎？」。|
|嘎|gaa4/ga4|乜原來要收畀錢～。||
|𠺝/嗝|gaak3|你平時好飲得～，點解而家咁快就醉。|「嗝」作爲後備用字，首選唔推薦使用|
|嘅|ge3|我點都唔會走～。||
|啩|gwaa3|應該係～。||
|吓|haa2|～，噉都得？記得食飯啊～。||
|嚱|he2|呢套戲幾好睇嚱？||
|嗬|ho2|噉就夠嘞～？||
|啦|laa1/la1|就噉先～。||
|喇|laa3/laa4|1.你點講佢都唔會明㗎～。2.噉就得～？|本方案用標點區分laa第3聲同第4聲，如例句1爲laa3，例句2爲laa4。|
|嘞|laak3/lak3/la3|係嘞，你有冇帶遮？||
|咧|le4|我送你五萬個口罩～，好唔好啊？||
|哩|le5|我真係冇呃你～。||
|囉|lo1|噉你去～。||
|囖|lo4|係～，點解你自己唔去呢？||
|咯|lok3/lo3|都話咗係噉～。噉就弊家伙～。||
|嚕/𡀔|lou3/lu3|我做完功課～。||
|嗎|maa3/ma3/maa1|你好～？||
|嘛|maa5/maa3|唔係啊～？所以先話吖～。||
|咩|me1|佢唔係好叻嘅～？||
|嗱|naa4|～，就喺呢度。||
|呢|ne1/le1|佢係做咩嘅～？||
|添|tim1|我以爲你會去埋佢屋企～。|又寫作「㖭」同「𠻹」，呢兩隻字僅作後備用字，首選唔推薦使用|
|喎|wo3|佢唔喺度～。||
|啝/咊|wo4|篇文原來係佢寫嘅～。||
|𡁜/唩|wo5|佢話佢唔去～。||
|咋|za3/zaa3/zaa5|1.我就得翻兩文～。2.哦，就係噉～？|本方案用標點區分zaa/za第3聲同第5聲，如例句1係zaa3/za3，例句2係zaa5。|
|喳|za4/zaa4|就得咁多～？||
|啫|ze1|無非都係噉嘅～。||
|唧|zek1|究竟發生咗咩～？||

## 組合語氣詞示例

::: tip 説明
注意組合語氣詞中的非句末字發音長度可能比正常情況下更短，例如「吖嘛」中嘅「吖」可以是 **aa1** 或者 **a1**。
:::

| 漢字        | 拼音                   | 例句                                                    | 備註                             |
| ----------- | ---------------------- | ------------------------------------------------------- | -------------------------------- |
| 吖嘛        | aa1 maa3 / a1 maa3     | 聽日係星期日～。                                        |                                  |
| 啊嘛        | aa6 maa5 / a6 maa5     | 唔係噉～？                                              |                                  |
| 哎吖吖      | ai1 aa1 aa1            | ～，做乜搞成噉啊？                                      | 「哎」字可爲 ai1 或 aai1，下同。 |
| 哎吔/哎吔吔 | ai1 jaa1/ai1 jaa1 jaa1 | ～！豈有此理！                                          |                                  |
| 哎呀        | ai1 aa4/ai1 jaa5       | ～，你唔係噉啊嘛？                                      |                                  |
| 𠺢嘛        | gaa1 maa3/ga1 maa3     | 噉我唔知～！                                            | 「𠺢」次選「咖」                 |
| 㗎咩        | gaa3 me3/ ga3 me3      | 今日唔係放假～？                                        |                                  |
| 㗎嘛        | gaa6 maa5 / ga6 maa5   | 唔係噉～？                                              |                                  |
| 嘅啫        | ge3 ze1                | 無非就係佢一個人～。                                    |                                  |
| 嘞噃        | la3 bo3 / lak3 bo3     | 你好～，唔好再得寸進尺～！                              |                                  |
| 吓話        | haa6 waa5 / ha6 waa5   | 1. 係得咁多～？<br><br> 2. 「呢隻股票實升㗎！」「～？」 |                                  |
| 喇啩        | laa3 gwaa3 / la3 gwaa3 | 噉應該搞掂～？                                          |                                  |
| 㗎喇噃      | ga3 la3 bo3            | 你再唔嚟就食晒～。                                      |                                  |

Ref.: 陸鏡光, 2007, 粵語語氣詞的書寫方式, _Studies in Cantonese Phonetics 2_, eds. Joanna Ut-Seong and Sze-Wing Tang, 95 - 107